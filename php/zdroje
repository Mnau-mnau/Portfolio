Moje story / My story

K programování a web developmentu jsem se dostala velkou oklikou. Moje původní branže je interiérový design, ale za svou dosavadní kariéru jsem prošla několika obory a nasbírala vcelku různorodé pracovní zkušenosti.
Ale práce, kterou jsem dělala vždy bezpodmínečně vyžadovala moji přítomnost v kanceláři nebo na jiném pracovišti. Prostě jsem byla někde ukotvená a měla za to, že to jinak nejde. Dokud jsem nezjistila, že se dá existovat i jako digitální nomád, skoro odkudkoliv, ať už jako freelancer nebo i zaměstnanec. A pochopila jsem, že tohle je to, co chci. 
K počítačům jsem měla celkem kladný vztah, dokonce jsem i rok a půl prodávala jablka. Ale programování mi vždy přišlo hodně složité a navíc jsem nějak měla za to, že co se člověk nenaučí ve škole, to není dostatečné. Jenže s dynamickým rozvojem webu přišla i možnost vzdělávat se online a programování si interaktivně vyzkoušet. Zdrojů bylo čím dál tím víc a tak jsem se nakonec rozhodla pro další krok vpřed a pustila se do studia web developmentu.


